# Ranganatha Ashtakam

ranganatha-ashtakam

रंगनाथ अष्टकं
आनंदरूपे निजबोधरूपे
ब्रह्मस्वरूपे श्रुतिमूर्तिरूपे ।
शशांकरूपे रमणीयरूपे
श्रीरंगरूपे रमतां मनो मे ॥ 1 ॥
कावेरितीरे करुणाविलोले
मंदारमूले धृतचारुकेले ।
दैत्यांतकालेऽखिललोकलीले
श्रीरंगलीले रमतां मनो मे ॥ 2 ॥
लक्ष्मीनिवासे जगतां निवासे
हृत्पद्मवासे रविबिंबवासे ।
कृपानिवासे गुणबृंदवासे
श्रीरंगवासे रमतां मनो मे ॥ 3 ॥
ब्रह्मादिवंद्ये जगदेकवंद्ये
मुकुंदवंद्ये सुरनाथवंद्ये ।
व्यासादिवंद्ये सनकादिवंद्ये
श्रीरंगवंद्ये रमतां मनो मे ॥ 4 ॥
ब्रह्माधिराजे गरुडाधिराजे
वैकुंठराजे सुरराजराजे ।
त्रैलोक्यराजेऽखिललोकराजे
श्रीरंगराजे रमतां मनो मे ॥ 5 ॥
अमोघमुद्रे परिपूर्णनिद्रे
श्रीयोगनिद्रे ससमुद्रनिद्रे ।
श्रितैकभद्रे जगदेकनिद्रे
श्रीरंगभद्रे रमतां मनो मे ॥ 6 ॥
सचित्रशायी भुजगेंद्रशायी
नंदांकशायी कमलांकशायी ।
क्षीराब्धिशायी वटपत्रशायी
श्रीरंगशायी रमतां मनो मे ॥ 7 ॥
इदं हि रंगं त्यजतामिहांगं
पुनर्न चांगं यदि चांगमेति ।
पाणौ रथांगं चरणेऽंबु गांगं
याने विहंगं शयने भुजंगम् ॥ 8 ॥
रंगनाथाष्टकं पुण्यं प्रातरुत्थाय यः पठेत् ।
सर्वान्कामानवाप्नोति रंगिसायुज्यमाप्नुयात् ॥ 9 ॥
इति श्री रंगनाथाष्टकम् ।
